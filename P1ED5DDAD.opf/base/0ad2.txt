༄༅། །
འཇམ་དཔལ་དཀར་པོ་དཔའ་བོ་གཅིག་སྒྲུབ་ཀྱི་ཆོས་སྐོར་བློ་གྲོས་པདྨོ་ཁ་འབྱེད་ལས། སྒྲུབ་པའི་སྐབས་ཀྱི་ཆོ་ག་ཡེ་ཤེས་རབ་རྒྱས་ཞེས་བྱ་བ་བཞུགས་སོ།། ཨོཾ་སྭ་སྟི། འཇམ་དཔལ་དཀར་པོ་དཔའ་བོ་གཅིག་སྒྲུབ་ཀྱི་བསྙེན་པ་ལས་རུང་སྔོན་དུ་སོང་ནས། སྒྲུབ་པ་ནི། ཐོག་མར་བྲིས་སྐུའི་ཆོ་ག་གནས་དབེན་པར་མཚམས་བསྡམས་ཏེ། ལྷ་བཟོ་བ་གསོ་སྦྱོང་དང་ལྡན་པས། འཇམ་དཔལ་རྩ་བའི་རྒྱུད་ཀྱི་ལས་ཀྱི་ཆོ་གའི་ལེའུ་ལས་རས་བྲིས་བདུན་བཤད་པའི་བདུན་པ་ཉིད་ཡིན་པས། རྒྱལ་ཕུར་འཛོམས་པ་སོགས་གཟའ་སྐར་སྦྱོར་བྱེད་བཟང་པོ་ལ། རས་སྐྲ་མེད་པ་ཁ་ཚར་མ་ཉམས་པ་ལ་སྤྱིན་སོགས་མི་གཙང་བ་མ་འདྲེས་པ་ཟང་ཁུ་ལ་སོགས་པས་རས་འདུལ་ལེགས་པར་བྱས་ལ། ཚོན་མ་འདྲེས་པར་མཐའ་རྩི་ཤིང་རྒྱས་པའི་རི་བོས་བསྐོར་བ། འོག་ཏུ་བདུད་རྩི་འོ་མའི་རྒྱ་མཚོ། མེ་ཏོག་དང་། ངང་ངུར་ལ་སོགས་པའི་ཆུ་བྱས་བརྒྱན་པའི་འགྲམ་ནེའུ་སིང་ལ་གླང་པོ་ཆེ་སྣ་ཚོགས་གནས་པ། མཚོའི་དབུས་ན་པད་སྡོང་གི་རྩེ་མོར་སྣ་ཚོགས་པདྨ་ཆེས་ཡངས་པའི་ལྟེ་བ་ལྗང་ཞིང་མཐོ་བའི་སྟེང་དུ་ཟླ་བའི་དཀྱིལ་འཁོར་ལ་འཇམ་དཔལ་སྟོན་ཟླ་ལྟར་དཀར་བ། གཡས་མཆོག་སྦྱིན། གཡོན་ཆོས་འཆད་ཀྱི་ཕྱག་རྒྱས་ཨུཏྤ་ལའི་སྟེང་དུ་པུ་ཏི་བཞག་པ་འཛིན་པ། རལ་པའི་ཐོར་ཚུགས་ཟུར་ཕུད་ལྔ་དང་ལྡན་པ། གཞོན་ནུ་ལང་ཚོ་རྒྱས་པ། དར་གྱི་ཤམ་ཐབས་ཅན། བླ་གོས་ཕྲག་པར་གཟར་བ། སྐྱིལ་མོ་ཀྲུང་གིས་བཞུགས་པར་བྲི། པད་སྡོང་གི་ཡལ་ག་ལས་ཐོན་པའི་གཡས་གཡོན་དུ་པདྨ་དཀར་པོ་ཟླ་བ་དང་བཅས་པ་གཉིས་ཀྱི་སྟེང་དུ་གཡས་སུ་ཀུན་ཏུ་བཟང་པོ་སྤྲི་ཡང་ཀུ་ལྟར་སྔོ་བ། གཡས་རྔ་ཡབ་དཀར་པོ་གཡོབ་ཅིང་། གཡོན་རིན་པོ་ཆེ་བསྣམས་པ། གཡོན་དུ་སྤྱན་རས་གཟིགས་དཀར་པོ་གཡས་རྔ་ཡབ་གསེར་གྱི་ཡུ་བ་ཅན། གཡོན་པདྨ་དཀར་པོ་བསྣམས་པ། གཉིས་ཀ་ཞལ་འཇམ་དཔལ་ལ་ལྟ་བ། འཇམ་དཔལ་ལས་ཆུང་བ། ན་བཟའ་སྔོན་པོ་གསོལ་བ། རིན་པོ་ཆེ་ཅོད་པཎ་དང་རྒྱན་ཐམས་ཅད་ཀྱིས་བརྒྱན་པ། མུ་ཏིག་དང་། རིན་པོ་ཆེའི་མཆོད་ཕྱིར་ཐོགས་བྱས་པ་བྲི། སྟེང་དུ་ལྷའི་བུ་གཉིས་ཕྲེང་བ་འཛིན་པ། སྤྲིན་སྦུབས་ལས་བྱུང་བ་བྲི། འོག་ཏུ་རྡོ་ལེབ་ལ་སྒྲུབ་པ་པོ་དབྱིབས་ཆ་ལུགས་ཇི་ལྟ་བ་སྤོས་ཕོར་ཐོགས་པ། གཙོ་བོའི་ཕྱག་མཆོག་སྦྱིན་གྱི་འོག་ཏུ་བཅོམ་ལྡན་འདས་ལ་བལྟ་བ་བྲི། ཉི་མ་གཅིག་ལ་རབ་གནས་དང་བཅས་པ་གྲུབ་ན་ལེགས། ༈ དེ་ནས་སྒྲུབ་པ་དངོས་ནི། ཡོད་ན་སྐུ་གདུང་དང་བཅས་པའི་མཆོད་རྟེན་ཡང་བཤམས། དེ་ལྟ་བུའི་བྲིས་སྐུ་དེ་ཤར་ཕྱོགས་སུ་བཀྲམ། དེའི་མདུན་དུ་བ་བྱུང་གི་མཎྜལ་རི་གླིང་རྣམས་ཀྱི་ཚོམ་བུ་སོ་བདུན་མ་བཀོད། དེའི་མདུན་དུ་མཆོད་པ་ལྔ། དཀར་གསུམ་གྱི་གཏོར་མ་གཅིག་རྣམས་རྒྱ་ཆེ་བར་བཤམས། བགེགས་བསྐྲད་གཞི་བདག་ལ་གཏོར་མ་བཏང་བར་བཤད་པས། ཆ་གསུམ་ཡིད་ཆེས་ངེས་ཤེས་པ་བཏང་བས་འཐུས། གནས་ཁང་རྟེན་མཆོད་རྣམས་གུ་གུལ་གྱིས་བདུག རང་གོས་གསར་པ་གྱོན་ཅིང་། བྱུང་ན་ཐེག་པ་ཆེན་པོའི་གསོ་སྦྱོང་བླངས་ཤིང་། དེ་མ་གྲུབ་ནའང་དཀར་གསུམ་ལ་སོགས་པ་བཟའ། རྟེན་ལ་ཁ་ཕྱོགས་པར་འདུག རྣམ་པ་ཀུན་ཏུ་ཁྲུས་དང་གཙང་སྦྲ་གལ་ཆེ། གྲིབ་ལ་འཛེམ། རང་བདག་བསྐྱེད་སྐྱབས་འགྲོ་ནས་བཟུང་སྟེ་བཟླས་པ་དང་མཐར་མཆོད་བསྟོད་འདོད་དོན་གསོལ་བཏབ་ཀྱི་བར་སྔར་གྱི་བསྙེན་པ་བཞིན་བྱ། འདིར་མཆོད་པ་བྱིན་རླབས་བྱ་རྒྱུད་ནས་འབྱུང་བ་ལྟར་དྷརྨ་ར་ཎི་ལན་གསུམ་བརྗོད་པའི་བར་བྱས་ལ་བཞག དེ་ནས་རྟེན་རས་བྲིས་བསངས་སྦྱངས། སྟོང་པའི་ངང་ལས་རྩི་ཤིང་རྒྱས་པའི་རི་བོས་བསྐོར་བ་ཞེས་སོགས་ནས་སྟེང་དུ་ལྷའི་བུ་གཉིས་ཀྱིས་ཕྲེང་བ་འཛིན་པ། སྤྲིན་སྦུབས་ནས་བྱུང་བ། ཞེས་པའི་བར་བྲིས་སྐུའི་སྐབས་ནས་འབྱུང་བ་ལྟར་་་་་་བྲིས་ཞེས་པའི་ཚིག་རྣམས་དོར་ནས་ངག་ཏུ་བརྗོད་ཅིང་བསམ། དེ་ལྟར་རྟེན་དེ་རྗེ་བཙུན་དངོས་སུ་བསྒོམས་ཏེ། དེའི་ཐུགས་ཁ་ནས་འོད་ཟེར་བྱུང་བ་བདག་ཉིད་ལྷར་གསལ་བའི་ཐུགས་ཀར་ཕོག་པས་འཁོར་ལོ་འཁོར་ཏེ་མི་ཤེས་པའི་མུན་པ་སངས། ཤེས་རབ་ཀྱི་སྣང་བ་རྒྱས་པར་བསམ་ལ་ཐུན་བཞིར་བསྒོམ་བཟླས་ལ་བརྩོན་པར་བྱ། ཐུན་མཚམས་རྣམས་སུ་མཆོད་བསྟོད་མཎྜལ་འབུལ། དེའང་མཎྜལ་གྱི་གསོལ་བཏབ། རྗེ་བཙུན་འཇམ་པའི་དབྱངས་ཀྱི་ལྷ་ཚོགས་ལ་བུལ་བར་བགྱིའོ། །

